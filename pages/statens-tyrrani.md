# STATENS TYRANNI

### JEG EIER MITT LIV!

Kommende bok av Sondre Bjellås.

### FORORD
Hvem er du? Sannsynligvis er du en bestemt person. Du vet hva du mener. Du har høyst sannsynlig et utgangspunkt som er stikk i strid med budskapet i denne boken. Jeg håper likevel du er villig til å sette av noen timer av ditt liv til å lese litt om tanker som skiller seg litt fra de etablerte demokratiske grunntankene i Norge.

Forhåpentligvis har du et positivt syn på Norge, kanskje gjerne litt stolt av å være en borger her? Du heier kanskje på Norge i fotball-VM og vinter-OL? Hvorfor er det slik at mange av oss får en forkjærlighet til vårt eget land, som i ekstreme tilfeller kan få oss til å gjøre irrasjonelle og ukloke handlinger? Les videre, så kanskje du vil se annerledes på sport fremover.

Vi vokser alle opp og blir fortalt mye av våre foreldre, familie, lærere, venner og politikere. Vi kan ikke alltid forklare mye av det vi tror vi vet. Vi har mange antagelser i livet vårt. Hver eneste dag møter jeg mine egne antagelser og innser at det er en livslang kamp mot de, en kamp mot lærdom som ikke alltid er riktig.

Moral er det som bestemmer hva som er rett og galt, og etikk er den delene av filosofien som søker å gi svarene på godt og vondt. Ingenting er så klart og tydelig som rett og galt, likevel er oppfattelsen om hva som er rett og galt veldig forskjellig hos folk flest. Den dagen jeg begynte å se nærmere og mer grunnleggende på hva som bestemmer moralen, hvor den kommer fra og hvilke prinsipper man kan bygge den på, begynte min personlige moral å endre seg dramatisk.

Prinsipper er viktige og bør være grunnleggende for mye av det vi foretar oss i våre daglige liv. Ved mangel på prinsipper, har vi vanskligere for å ta avgjørelser. Mange har arbeidsstillinger hvor det ofte oppstår moralske dilemmaer, og ikke alltid har bedriften klargjort hva som er rett og galt i alle tenkelige situasjoner. Det er når man står ovenfor viktige spørsmål i sitt eget liv, at man får bruk for gode moralske prinsipper.

Denne boken vil fortelle mer om hvilke moralske prinsipper som er i henhold til menneskets natur og organisering av et fredelige samfunn og samhandling mellom likestilte mennesker. Kanskje boken vil gi deg svaret på hvordan du kan oppnå mer frihet i ditt eget liv? Mer klarhet i viktige avgjørelser, en bedre samvittighet, og forståelse for hvor din personlige moral kommer fra.

Boken vil først ta for seg konsepter og grunnleggende forståelse for staten, hvor den kommer fra, hvordan den fungerer. Hvilke konsekvenser er staten ansvarlig for?

Deretter vil du få innsikt i hvordan alt egentlig henger sammen, at ingenting noensinne forandrer seg og at man bør unnlate å engasjere seg politisk. Til slutt vil du forhåpentligvis få en grunnleggende innføring i hvordan du kan benytte det sterkeste argumentet i enhver diskusjon, nemlig argumentet fra moral.

Kanskje du allerede relaterer til undertittelen jeg eier mitt liv, fordi denne boken handler om ditt liv og din rett til ditt eget liv. Forhåpentligvis vil du kanskje få et nytt syn på hva det betyr at du eier ditt liv når du er ferdig med boken.

Velkommen til historien om statens tyrrani.

—

*Boken er under utvikling og lanseres om noen måneder.*

Oppdatering 2021: Det var noe optimistisk å anta at boken skulle bli ferdig om noen måneder, da dette ble opprinnelig skrevet for mange år siden. Tiden min har gått til å lansere og bygge prosjektet [Liberstad](https://www.liberstad.com).